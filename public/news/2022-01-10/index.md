---
title: До уваги випускників! Реєстрація на пробне ЗНО 2022!
---

Дніпропетровський регіональний центр оцінювання якості освіти (ДпРЦОЯО) повідомляє, що з 5 січня розпочинається реєстрація на пробне ЗНО, яка відбуватиметься на сайті регіонального центра оцінювання якості освіти [https://dneprtest.dp.ua/cms/index.php](https://dneprtest.dp.ua/cms/index.php) триватиме до 22 січня.

Пробне тестування відбувається з метою ознайомлення учнів з процедурою проведення [зовнішнього незалежного оцінювання](https://osvita.ua/test/), структурою та змістом тестового зошита.

Також учасники пробного ЗНО зможуть отримати результат тестування, психологічно налаштуватись на проходження тестування та навчитись ефективно розподіляти час, зосереджуючись на виконанні завдань.

Участь у пробному тестуванні є платною. Цього року [вартість складання одного пробного тесту](https://osvita.ua/test/85244/) 285 грн 

Кожен учасник тестування зможе взяти участь у двох сесіях пробного оцінювання, проведення яких відбудеться 19 та 26 березня.

19 березня учасники тестування матимуть можливість скласти пробний тест з української мови або української мови і літератури.

26 березня випускники зможуть пройти пробне тестування з одного предмета на вибір – історії України, математики, біології, географії, фізики, хімії, а також з іноземних мов (англійської, іспанської, німецької або французької).

Для реєстрації кожному учаснику необхідно заповнити реєстраційну картку учасника пробного ЗНО на сайті регіонального центру оцінювання якості освіти [https://dneprtest.dp.ua/cms/index.php](https://dneprtest.dp.ua/cms/index.php)

Після цього регіональним центром буде надано логін і PIN-код для входу на інформаційну сторінку учасника пробного ЗНО.

Також не пізніше 25 січня необхідно оплатити обрані тестування через систему онлайн-оплат на сайті регіонального центру або в банку. Реєстрація для проходження тестування відбудеться лише після успішної оплати.

Не пізніше 10 березня на персональну сторінку учасники отримають запрошення-перепустку, де буде зазначена адреса пункта пробного тестування.

Після проходження пробного тестування з обраних предметів в пунктах тестувань учасники також зможуть ознайомитись з матеріалами інших тестувань, які міститимуться на особистій інформаційній сторінці учасника пробного ЗНО.

Для визначення результатів упродовж трьох днів після кожного з тестувань учасники можуть перенести свої відповіді, надані під час виконання тесту в бланках відповідей, до [спеціального сервісу](https://zno.testportal.com.ua/pzno/login).

Після внесення відповідей до спеціального сервісу 25 березня на інформаційній сторінці учасника буде розміщено результат пробного ЗНО з української мови, української мови і літератури, а 1 квітня — з іншого навчального предмета.

Результат пробного ЗНО допоможе краще зрозуміти, над чим варто попрацювати більш детально, але не може бути використаний для прогнозування результатів основної сесії ЗНО.