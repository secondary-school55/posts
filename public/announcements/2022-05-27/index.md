---
title: ЧІЛДРЕН КІНОФЕСТ — 2022 ОГОЛОСИВ ЧАСТИНУ ПРОГРАМИ
---

До конкурсної програми 9-го міжнародного кінофестивалю для дітей і підлітків традиційно увійде сім фільмів. Оголошено частину з них.

Чілдрен Кінофест — фестиваль, який 9 років поспіль безкоштовно знайомить українських дітей із найновішими європейськими стрічками та світовою кінокласикою. У 2022 році подія відбуватиметься з 3 до 12 черня. Для безпечності та гнучкості перегляду фестиваль проходитиме в онлайн-форматі. Переглянути фільми можна буде на сайті [online.childrenkinofest.com](https://online.childrenkinofest.com/) на території України, а також Польщі, яка прийняла найбільше тимчасово переміщених українців. Переможця фестивалю визначать глядацьким голосуванням.

Україну в конкурсній програмі Чілдрен Кінофесту представляє пригодницьке фентезі «Пекельна Хоругва, або Різдво Козацьке». Знятий за мотивами казки Сашка Лірника, фільм змальовує пригоди козака, який намагається вибратися з пекла. Картина відзначена Призом глядацьких симпатій Національної премії «Золота Дзиґа», а сценарій — Премією імені Лесі Українки.

Із дитячого конкурсу Берлінале до програми Чілдрен Кінофесту потрапила ще одна стрічка в жанрі фентезі — «Неллі Рапп — мисливиця на монстрів» (Швеція). Картина занурить юних глядачів і глядачок у захопливі пригоди головної героїні в маєтку, повному чудовиськ.

Про подорож у часі й порятунок світу від екологічної катастрофи розповість фантастичний фільм «Місія Нови». На найбільшому міжнародному кінофестивалі для дітей Cinekid (Нідерланди) ця стрічка стала справжнім гітом, здобувши перемогу в чотирьох номінаціях.

Також у програму увійшли комедії: австрійсько-німецька стрічка «Францові історії» та «Мій тато — сосиска» спільного виробництва Бельгії, Нідерландів і Німеччини.

Ще два фільми будуть оголошені згодом — загалом конкурсна програма складатиметься з семи картин.

Поза конкурсом юні глядачі та глядачки ознайомляться з класикою анімації — Чілдрен Кінофест покаже спеціальну добірку епізодів «Крота» до 65-річчя знаменитого чеського мультсеріалу.

За традицією на фестивалі продемонструють і минулорічного переможця — пригодницьку стрічку «Полі» спільного виробництва Франції та Бельгії. Картина розповідає про пригоди двох друзів — дівчинки та поні, якого вона звільняє від життя в неволі.

Вшосте в межах Чілдрен Кінофесту відбудеться Конкурс короткометражних фільмів, знятих дітьми. [Прийом робіт](https://childrenkinofest.com/ua/contest/kids-contest.htm) до участі завершується 18 травня.

9-й Чілдрен Кінофест проходитиме з 3 до 12 червня 2022 року в онлайн-форматі на сайті [online.childrenkinofest.com](https://online.childrenkinofest.com/) для глядачів із території України та Польщі.

Фестиваль «Чілдрен Кінофест» проводиться за підтримки [House of Europe](https://houseofeurope.org.ua/).

Медіапартнери: [Kinofilms.ua](http://www.kinofilms.ua/), [Kinowar.com](https://kinowar.com/), [Нова українська школа](https://nus.org.ua/), [Теленеделя](https://tv.ua/), [Міжнародний кінофестиваль Kino Dzieci](https://kinodzieci.pl/).

